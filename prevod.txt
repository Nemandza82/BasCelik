Baš Čelik

Bio jednom jedan car, i imao tri sina i tri ćerke. Kada ga je obuzela starost, i kada je došlo vreme da umre, na samrti je pozvao svoje sinove i ćerke. Sinove je zakleo da svoje sestre daju za onoga koji prvi dođe i zaprosi ih. „Dajte", reče, „kako ne bili prokleti". Potom car umre. 
Posle njegove smrti prođe dosta vremena, dok jedne noći neko ne krenu da kuca na vrata. Zadrma se ceo dvor, neka huka, vriska, pevanje, sevanje, kao da silna vatra oko dvora gori. U dvoru se uplašiše i stadoše od straha da drhte. Najednom neko progovori:
- Otvorite, carevići, vrata!
Na to najstariji carević reče:
- Ne otvarajte!
Srednji reče:
- Ne otvarajte nipošto!
Ali najmlađi reče:
- Ja ću da otvorim vrata - pa skoči i otvori vrata.
Kako su se vrata otvorila, nešto uđe u dvor od čega nisu mogli videti ništa drugo osim vatre da sija, pa progovari:
- Ja sam došao da vam prosim najstariju sestru, i to sad ovaj čas da je vodim, jer ja ne čekam, niti ću više doći da je prosim, pa mi sad dajte odgovor, ili je date ili ne date, hoću da znam.
Najstariji brat na to reče:
- Ja je ne dam. Kako ću je dati, kad ne znam šta si i odakle si? Noćas si došao, a hoćeš odmah da je vodiš, pa ne znam ni gde bih išao sestri u posetu.
A srednji reče:
- Ja ne dam sestru da se vodi noćas.
Ali najmlađi reče:
- Ja je dajem, ako je vi ne date; zar ne znate šta je naš otac rekao? - pa sestru uhvati za ruku i dajući je reče:
- Evo, neka vam je sa srećno!
Kad im sestra pređe preko praga, svi u dvoru padoše po zemlji od straha. Seva, grmi, tutnji, puca, ceo dvor je počeo da se ljulja, no to prođe, i sutra osvanu dan. Kako svanu, oni odmah stadoše da gledaju da li ima nekog traga kuda je ona sila otišla, ali ništa nije moglo da se sazna; nigde nikakvog ni traga ni glasa nije bilo.
Druge noći u isto vreme krenu opet neka huka i piska oko carskog dvora, i neko poče na
vratima da govori:
- Otvorite, carevići, vrata!
Oni se preplašiše i otvoriše vrata, i neka sila strahovita poče da govori:
- Dajte devojku, srednju sestru, ja smo došao da je prosim.
Najstariji brat reče:
- Ja je ne dam.
Srednji reče:
- Ja ne dam nušu sestru.
Ali najmlađi reče:
- Ja je dajem, zar ne znate vi šta je naš otac rekao? - pa uze sestru za ruku i dajući je reče: - Evo, neka vam je sa srećno!
I onda sila sa devojkom ode. Sutradan, kako je svanulo jutro, izađoše braća oko dvora, da traže kuda je sila otišla, ali ništa nije moglo da se sazna. Kao da nije ni dolazila. Treće noći u ono isto doba opet se zatrese dvor iz temelja od velike sile i tutnjave, i neki glas poviče:
- Otvorite vrata!
Carevi sinovi ustaše i otvoriše vrata, uđe neka sila, opet, pa poviče:
- Dođosmo da prosimo vašu najmlađu sestru.
Stariji i srednji brat rekoše:
- Ne dajemo je ove treće noći, zaista moramo bar za ovu najmlađu sestru da znamo kuda je dajemo i za koga, da je možemo posetiti.
Na to najmlađi brat reče:
- Ja je dajem, ako je vi ne date; zar ste zaboravili šta nam je otac na samrti rekao, to nije bilo tako davno? - pa devojku uze za ruku govoreći: - Evo, vodi je, neka vam je sa srećom!
A sila tog časa ode sa velikim hukom. Kad sutradan osvanu, braća se veoma zabrinuše šta se desilo sa njihovim sestrama. Nakon što je prošlo dosta vremena, krenuše braća da razgovaraju:
- Mili bože, čuda velikoga, šta se desilo sa našim sestrama, kada im ne znamo ni traga ni glasa? Kuda su otišle i za koga su se udale!
Na kraju jedan drugom rekoše:
- Hajde da idemo i da potražimo naše sestre.
I odmah se sva tri brata spremiše, uzeše novac za put, pa pođoše da traže svoje sestre. Tako putujući zađoše u jednu planinu. Kada je počeo da pada mrak, oni se dogovoriše da  je potrebno da zanoće pored vode, pa to i učiniše, nađoše jedno jezero, pa tu napraviše konak i sedeše da  večeraju. Kad su krenuli na spavanje, najstariji brat reče:
- Vi spavajte, a ja ću da čuvam stražu.
Tako dva mlađa brata zaspaše, a najstariji osta da čuva stražu. U neko doba noći,
zaljulja se jezero, on se jako uplaši kad vide da nešto sa sredine jezera ide pravo ka njemu: to je bila strašna aždaja, on poteže nož, udari je u vrat i odseče joj glavu, onda joj odseče i oba uveta i stavi ih u džep, a telo i glavu baci u natrag u vodu. Uto svanu; ali braća su još spavala, i nisu znala šta je najstariji brat učinio. On ih probudi, a ne reče im ništa. Onda ustadoše i stadoše dalje da putuju. Kada je mrak počeo da se približava, dogovorili su se kako treba da zanoće negde blizu vode, a i bilo ih je strah, jer su zašli u neke mračne planine. Dođoše tako do malog jezera, i odlučiše tu da zanoće; naložiše vatru i večeraše, potom krenuše na spavanje. Tada srednji brat reče:
- Vi spavajte, a ja ću noćas da čuvam stražu.
Dva brata zaspaše, a on osta da čuva stražu. Ujednom krenu talas iz jezera, imao je šta i da vidi! Aždaja sa dve glave, koja je jurnula na njih da ih pojede, ali on skoči, izvadi nož, dočeka aždaju i odseče joj obe glave; potom joj odseče i uši
i stavi u džep, a ostalo baci u jezero. Druga dva brata za to nisu znala, jer su spavala čvrsto do zore. Kada svanu, srednji brat reče:
- Ustajte, braćo, svanulo je!
Oni odmah skočiše, opremiše se i pođoše dalje da putuju, ali sada više nisu znali u kojoj su zemlji. Naišli su na pustinju, i putovali su 3 dana i tri noči kroz nju. Veliki strah ih je obuzeo da ne umru od gladi, pa stadoše da se mole bogu da naiđu na neko selo ili grad, ili na makar na neku osobu. Na kraju su opet došli do jednog jezera, pa se dogovoriše da dalje ne putuju, nego tu kod jezera da prenoće, „jer", rekoše, „ako dalje odemo, možda ne nađemo vodu gde bi mogli da prenoćimo", pa tako tu i ostaše. Naložiše veliku vatru, večeraše i spremiše se za spavajne. Onda najmlađi brat reče:
- Spavajte vas dvojica, noćas ću ja stražu da čuvam - te tako ona dvojica legoše i zaspaše, a najmlađi brat ostade da čuva stražu.
Prođe tako neko vreme, pa odjednom stade celo jezero da se ljulja, talas udari sa jezera i ugasi pola vatre. Najmlađi brat poteže sablju i stade uz drugu polovinu. Utom se iz jezera pojavi aždaja sa tri glave, pa krenu na braću da ih sve pojede. Ali, najmljađi brat beše junačkog srca, ne probudi svoju braću, već dočeka aždaju i sve tri glave jos odseče, nakon toga joj još odseče i uši i stavi ih sebi
u džep, a telo baci u jezero. Dok je on to činio, vatra se od velikog pljuska sasvim ugasila. 
Kako bi našao nešto sa čime bi zapalio vatru, krenu on u pustinju, ali ništa ne nađe. Napokon, pope se na jedno visoko drvo, pogleda naokolo i, u daljini, opazi vatru kako se sjaji, pa mu se učini da je blizu. Siđe sa drveta, pa pođe da donese vatru i kod braće je naloži. Dugo je, tako, išao, sve mu se činilo da je blizu, kad odjednom dođe u jednu pećinu, a u pećini gori velika vatra i tu beše devet divova, koji su natakli dva čoveka pa ih peku uz vatru, jednog sa jedne a drugog sa druge strane vatre, a na vatri stoji kotao, pun isečenih ljudi. Kad to carev sin vide, jako se uplaši. Hteo bi da se vrati, ali ne može, nema kuda. Onda poviče:
- Dobro veče, moja družino, ja vas tražim odavno.
Oni ga dobro dočekaše i rekoše mu:
- Bog ti pomogao, kada si naš drug!
On odgovori:
- Vaš zauvek ostajem i za vas ću život dati.
He - rekoše - kad želiš naš drug da budeš, hajde i ti sa nama ljude da jesdeš, i sa nama u boj da ideš?
Carević na to odgovori:
- Hoću, što god vi radite, to ću i ja raditi.
- E vala, dobro kad je tako, sedi!
Pa svi posedeše oko vatre, skidoše onaj kotao, povadiše meso pa počeše da jedu. Sa njima i carević jede, ali kada oni ne gledaju on baca meso preko sebe, tako pečenje pojedu sve; pa onda rekoše:
- Hajde da idemo u lov, jer i sutra treba jesti.
Odatle pođu svih devet divova i carević sa njima deseti.
 - Hajde - rekoše mu - ovde ima jedan grad i u njemu car, odatle se mi hranimo već ima  više godina.
Kad se primakoše blizu grada, izvadiše dve jelk sa granama iz zemlje pa ih ponesoše sa sobom, a kad dođoše do grada, jednu jelu prisloniše uz bedem i povikaše careviću:
- Hajde - rekoše - ti se penji gore na bedem da ti ovu drugu jelu dodamo, pa je uzmi za vrh i prebaci je u grad, a vrh joj zadrži kod sebe, da možemo niz nju da se spustimo dole u grad.
On se pope, pa im reče:
- Ja ne znam šta ću, nisam uvežbao ovo mesto, ne umem jelku da prebacim, nego nek dođe neko od vas da mi pokaže.
Jedan od divova se pope, uhvati vrh od jelke i prebaci je u grad, a vrh joj zadrža kod sebe. Kada mu okrenu leđa, carev sin trgnu sablju pa ga udari po vratu i odseče mu glavu, a div pade u grad. Onda on reče:
- E, hajde sad jedan po jedan da vas ovamo spustim.
Oni se, ne znajući šta je sa onim prvim bilo, popnu jedan po jedan, a carević ih sve po vratu, i svih devet poseče, pa se spusti niz jelku i polako siđe dole u grad
Prošeta se po gradu, ali nikog živog nije bilo, sve beše pusto! Pomisli u sebi: „To su sve divovi pojeli i iskorenili!" pa onda, dugo po gradu tumarajući, nađe jednu visoku kulu, i vide gde u jednoj sobi gori sveća. Otvori vrata pa se pope uz kulu i uđe u sobu. Kad tamo, ima šta da vidi: soba ukrašena beše zlatom, svilom i kadifom, a njoj nikog živog ne beše osim jedne devojke, koja leži na krevetu i spava. Čim carević uđe u sobu, zagleda se u devojku, i vide kako je vrlo lepa. U isto vreme vide kako jedna velika zmija gmiže niz zid. Tako se pružila da joj je glava bila blizu devojčine glave, pa krenu devojku da ujede u čelo među oči. Onda on pritrča, izvadi mali nož, i ubode zmiju u čelo i prikova je uz zid, pa onda reče: 
- Dabogda da ovaj nož niko ne uspe da izvadi osim mene!" 
pa onda pođe da se vrati natrag. Pređe preko bedema, pope se uz jelku pa siđe niz drugu jelku na zemlju. Kad dođe u pećinu gde su bili divovi, uze vatru i potrča do braće gde ih je zatekao da još spavaju. Naloži vatru, a sunce ogranu i osvanu jutro; on probudi braću i tako pođu dalje. Istog dana naiđoše na put koji vodi do istog onog grada.
U tom gradu živeo je jedan silan car koji je svakog jutra šetao gradom i ronio suze što mu narod u gradu od strada divova, i sve bojao se da mu i ćerka jednom ne
bude pojedena; zato porani tog jutra pa stane gledati po gradu, a grad opusteo, već je malo i naroda ostalo, jer su sve divovi pojeli, pa ode tamo-amo po gradu, kad najednom vidi neke jele onako čitave iz zemlje izvađene pa uz bedem prislonjene, a kad dođe bliže, ima čudo i videti: devet divova baš onih krvnika gradskih, a njima svima glave posečene. Kad car to vide, jako se obradova, a svet se skupi i stane boga moliti za zdravlje onoga koji ih je posekao. 
U isto vreme dođoše i sluge iz carskog dvora i javiše caru kako je htela zmija njegovu ćerku da ujede. Kako to car ču, odmah ode u dvor pa upravo u onu sobu svojoj ćerci, kad tamo, vide zmiju pribodenu uz zid, pa stane nož da izvadi iz zida, ali nije mogao.
Onda car oglasi na sve strane po carstvu ko je divove pobio, i zmiju priboo neka dođe da ga car daruje velikim darom i da mu ćerku da za ženu. 
To se oglasi po celom carstvu i car zapovedi da se otvore mehane po velikim drumovima, pa da svakoga putnika pitaju, nije li doznao, ko je divove pogubio, pa kad čuju za tog čoveka, da jave caru, a taj čovek da dođe na muštuluk caru, da ga car daruje. 
Tako se po carevoj zapovesti i učini, mehane postaviše na glavne drumove i svakog putnika bi pitali i kazivali caru.
Posle nekog vremena trojica braće, tražeći svoje sestre, dođoše u jednu od tih mehana da zanoće, a posle večere dođe mehandžija i u razgovoru s njima stane se hvaliti šta je on od junaštva počinio, pa onda zapita njih:
- A jeste li i vi što god učinili dosad?
Onda otpočne najstariji brat govoriti:
- Kad sam pošao s mojom braćom na ovaj put, prvu noć kad smo došli da zanoćimo kod jednog jezera, dok su moja braća spavala, a ja čuvao stražu, iz jezera odjednom izađe aždaja da nas proždere, a ja onda izvadi nož i odseče joj glavu: ako ne verujete, evo joj uveta od glave! 
 - pa izvadi uši i na sto ih baci. Kad to ču onaj srednji brat i on reče:
- Ja sam, kad sam čuvao stražu na drugom noćenju, posekao aždaju sa dve glave: ako ne verujete, evo ušiju sa obe glave!
- Pa izvadi uši i njima ih pokaže. Na sve to najmlađi brat ne reče ništa, niti se pohvali. Poče ga mehandžija pitati:
- Bogme, momče, tvoja su braća junaci, a da čujemo jesi li i ti šta god učinio od junaštva?
Onda najmlađi brat reče:
- I ja sam nešto malo učinio. Kad smo zanoćili onu noć kod jezera u pustinji, vi ste, braćo, spavali, a ja sam čuvao stražu. U neko doba noći, zaljulja se jezero i izađe troglava aždaja i krenu na nas da nas proždere; onda ja izvadih sablju i odsekoh joj sve tri glave: ako ne verujete, evo
šest uveta od aždaje. Tome se njegova braća začudiše, a on nastavi kazivati:
- U tome se vatra ugasi, a ja pođoh vatre da potražim. Tumarajući po planini, naiđoh u jednoj pećini na devet divova - i tako im sve po redu reče šta je učinio, i svi se tome čudu začudiše.
Kad to mehandžija ču, brže potrča i javi sve caru, a car mu dade mnogo novaca, pa brže pošalje svoje ljude da sva tri brata njemu dovedu. Kad oni iziđoše pred cara, car zapita najmlađeg carevića:
- Jesi li ti sve to čudo u ovom gradu počinio, divove isekao i ćerku moju od smrti sačuvao?
- Jesam, čestiti care - odgovori najmlađi carević.
Onda mu car dade svoju ćerku za ženu, i postavi ga da bude prvi do njega u svom carstvu, a dvojici starije braće reče: 
 - Ako hoćete, i vas ću oženiti, i dobre vam dvore sagraditi.
No oni njemu rekoše da su oženjeni, i celu mu istinu otkriše, kako su pošli da traže svoje sestre. Kad car sve to ču, ostavi samo najmlađeg brata kod sebe kao zeta, a drugoj dvojici dade dva kovčega zlatnika, i tako se oba starija brata vratiše u svoje carstvo, svom dvoru. 
Najmlađi brat je i dalje brinuo o svojim sestrama, i hteo je da ide da ih traži, ali mu je bilo žao da ostavi svoju novu ženu, a i car mu je to  branio da učini, i tako je on za svojim sestrama i dalje brinuo. 
Jednog dana car pođe u lov, a njemu reče:
- Ostani ti tu kod dvora i evo ti devet ključeva, čuvaj ih kod sebe; možeš - reče - da otvoriš tri-četiri odaje, tamo ćeš videti da ima i srebra i zlata, oružja i mnogih drugih dragocjenosti, naposletku možeš otvoriti svih osam odaja, ali devetu da se nisi usudio nipošto otvoriti, jer - reče - ako to učiniš, zlo će biti.
Onda car ode, a zeta ostavi kod kuće. Ovaj, čim car ode, otvori jednu, pa drugu sobu, i tako redom svih osam soba, i vide da u njima ima svakojakih dragocjenosti; naposletku, kad dođe na vrata od devete sobe, reče u sebi:   
- Ja sam mnoga čuda učinio, a sada da ne smem otvoriti ovu sobu!
Reče to, pa i tu sobu otvori. Kada uđe unutra, ima šta i videti! U sobi jedan čovek do kolena u gvožđe okovan i ruke mu do lakata okovane; na četiri strane četiri stuba, a od svakog stuba po jedan lanac vezan tom čoveku oko vrata; tako je čvrsto bio okovan da se nikako nije mogao  micati. Pred njim je bila jedna česma na zlatnom postolju, i tako teče voda pred njim u jedno zlatno korito. Blizu njega stoji jedna posuda ukrašena dragim kamenjem. 
Čovek bi hteo da pije vode, ali ne može da dohvati. Kad carević sve to vide, veoma se začudi, pa se ustuknu malo nazad, a ovaj čovek
progovori:
- Hodi unutra kod mene, tako ti boga.
Carević uđe unutra, a čovek mu reče:
- Daj učini jedno dobro delo, te mi daj jednu posudu vode da popijem, i znaj sigurno da ćeš od mene za to dobiti na dar još jedan život.
Carević se promisli: „Šta ima bolje nego da imam dva života?" pa uze posudu, i dade mu vode, te ovaj popi. Onda ga carev sin upita:
- Kako se zoveš, boga ti?
Ovaj odgovori:
- Ja se zovem Baš Čelik.
Carević pođe ka vratima, a ovaj ga stade moliti:
- Daj mi još jednu posudu vode drugu, pa ću ti pokloniti još jedan život.
Carević pomisli: „Sad dva života da mi pokloni, a treći imam, to je čudo veliko!" pa uze posudu te mu dade vode, i on popi. Carević pođe pa krenu  vrata da zatvori, a Baš Čelik reče:
- O junače, vrati se do mene, kad si već dva dobra učinio učini i treće, daću ti i treći život.
Uzmi ovu posudu, natoči je pa me polij vodom po glavi, a ja ću ti za to  dati i treći život. Kad carević to ču, vrati se natrag, uze posudu pa natoči vode pa ga poli po glavi.
Kako mu voda dodirnu glavu, u taj mah prsnuše alke oko vrata, i sve gvožđe koje je Baš Čelika držalo. A Baš Čelik skoči kao munja, pa raširi krila, polete, a u isto vreme uze pod krilo carevu ćerku, ženu
njegovog izbavitelja, i tako pobeže. Sad da vidiš čuda: preplaši se carev sin od cara!
Kada car dođe iz lova, isriča mu zet sve po redu, car se veoma u zabrinu, pa mu reče:
- Zašto tako učini? Jesam li ti rekao da ne otvoraš devetu sobu? Carević mu odgovori:
- Nemoj se ljutiti na mene, ja ću da idem Baš Čelika da nađem i da oslobodim moju ženu, tvoju ćerku. Onda  ga car stade od toga odvraćati:
- Nemoj - reče - da ideš nipošto! Ti ne znaš ko je Baš Čelik, meni je mnogo vojske i novaca propalo dok sam Baš Čelika uhvatio, nego ostani kod mene, ja ću da ti isprosim drugu devojku, i ne boj se, ja te i dalje cenim kao svog sina.
Ali carev sin nije hteo nikako da sluša, nego uze novaca za put, uzjaha svog konja pa pođe u svet da traži Baš Čelika. Putujući tako, dođe u jednu varoš. Kako uđe, gleda tamo-amo dok najednom ne poviče jedna devojka s terase:
- E, careviću, sjaši sa konja pa dođi u avliju.
Kad carević dođe u avliju, tamo ga srete devojka, a on pogleda i poznade svoju najstariju sestru: ruke šire, u lica se ljube, pa sestra njemu reče:
- Hajde, brate, sa mnom na terasu.
Kad dođoše na terasu, carević stade pitati sestru ko je njen muž za koga se  udala, a ona mu odgovori:
- Ja sam se - reče - udala za zmajskog cara, i moj je muž zmaj, nego, brate, da te dobro sakrijem, jer moj muž priča da bi svoje šurake isekao kada bi ih samo mogao videti; ja ću njega najpre ispitati; ako ti ništa neće učiniti, ja ću mu reći za tebe.
Pa tako i učini: brata i konja sakri. Kad dođe veče, napravi zmaju večeru pa ga sačeka, kad eto ti zmajskog cara! Kako dolete u dvor, sav se dvor zasvetli i zablista. Kako uđe, odmah pozva svoju ženu:
- Ženo - reče - ovde miriše na čoveka; ko je tu? Reci odmah!
Ona mu reče:
- Nema nikoga.
A on reče:
- To ne može biti.
Onda mu žena odgovori:
- Boga ti, da te pitam da mi pravo kažeš:
bi li ti nešto nažao mojoj braći učinio da sad neko od njih dođe ovamo?
A zmajski car odgovori:
- Onog najstarijeg i srednjeg bih posekao, a najmlađem ne bih ništa.
Onda ona reče:
- Došao je moj najmlađi brat, a tvoj šurak. Kad car to ču, povika:
- Dajte ga.
Kad šuraka sestra dovede pred cara, car skoči, ruke šire, u lica se ljube:
- Dobro došao, šurače!
- Bolje tebe našao, zete!
- Gde si?
- Evo me.
Pa mu carević izpriča sve od početka do kraja. Na to mu zmajski car reče:
- Prekjuče Baš Čelik prođe i pronese tvoju ženu, ja ga dočeka sa sedam
hiljada zmajeva, pa mu ne mogoh ništa učiniti: prođi se đavola, molim te, da ti dam novaca koliko hoćeš, pa idi kući.
No carević nije hteo nikako da ga sluša, nego je sutradan naumio da pođe i da traži Baš Čelika, a kad car vide da ga ne mož zaustaviti i s puta da ga odvratiti, onda mu izvadi jedno pero pa mu ga dade u ruke, i ovako
mu reče:
- Dobro me slušaj šta ti kažem, evo ti ovo moje pero, pa kad ti bude velika nužda i Baš Čelika nađeš, a ti zapali ovo pero, ja ću onda u isto vreme da doletim sa svom mojom silom tebi u pomoć.
Carević uze pero te pođe. Putujući opet po svetu, dođe u drugu veliku varoš i, idući kroz varoš, poviče opet jedna devojka sa terase:
- E ti, careviću, sjaši sa konja pa hodi u avliju.
Carević uđe s konjem u avliju, kad tamo, srete srednju sestru, ruke šire pa se u lica ljube, vodi brata na kulu. Pošto sestra odvede konja u štalu, a brata na kulu, upita brata kako je došao, a on njoj sve po redu ispriča, pa je upita:
- Za koga si se - reče - udala?
A ona mu odgovori:
- Ja sam se udala za sokolovskog cara, i on će uveče doći; nego, da te dobro negde sakrijem, jer on mojo braći preti.
Tako i učini i brata sakri. Ne prođe mnogo vremena, kad eto ti sokolovskog cara! Kako doleti, sva se kula zaljulja od velike sile. Odmah mu postave večeru, no on, kako dođe, progovori:
- Ovde miriše na čoveka.
Žena odgovori:
- Nema, čoveka! - Pa po dugom razgovoru ona mu reče: - Bi li ti mojoj braći naudio kad bi koji došao?
Car reče:
- Ja bih najstarijeg i srednjeg mnogo posekao, a najmlađem ne bih ništa.
Onda mu ona za brata reče. On brzo naredi da ga dovedu, a kada ga car vide, skoči na noge, ruke šire pa se u lica ljube.
- Dobro došao, šurače! - reče sokolovski car.
- Bolje tebe našao, zete! - 
odgovori njemu carević, pa odmah sedoše večerati. Posle večere upita car svog šuraka kuda je pošao, a ovaj mu odgovori da traži Baš Čelika, i sve mu redom ispriča. A car ga stane savetovati:
- Nemoj - reče - dalje da ideš, ja ću ti za Baš Čelika reći: onog istog dana kad je tvoju ženu ugrabio, ja sam ga dočekao sa pet hiljada sokolova, pa strašno smo se pobili s njime, krv pade do kolena i ništa mu učiniti ne mogosmo, a ti da mu jedan nešto učiniš! Zato te savetujem ja da se vratiš kući, i evo ti blaga, uzmi i ponesi koliko god hoćeš.
Ali carev sin reče:
- Hvala ti na svemu, ali se vratiti neću nikako, nego hoću Baš Čelika da nađem - a sam u sebi misli - zašto ne bih, kad imam još tri života!
Kad sokolovski car već vidi da ga nikako odvratiti ne može, izvadi jedno pero pa mu dade govoreći:
- Evo ti - reče - to moje pero, pa kad ti bude velika nevolja, ti ukreši vatru pa ga zapali, a ja ću ti onda doći s mojom silom u pomoć.
Onda carević uze pero, pa pođe tražiti Baš Čelika. Putujući tako dugo po svetu, dođe u treću varoš. Kako uđe u varoš, al' eto ti devojke pa poviče
sa čardaka:
- Sjaši konja, pa hodi u avliju.
Carević svrati konja pa pravo u avliju, kad tamo, evo ti njegove najmlađe sestre, ruke šire - u lica se ljube; odvode brata na kulu a konja u štalu.
Brat je upita:
- Za koga si se, sestro, ti udala, koji je tvoj muž?
Ona mu odgovori:
- Moj je muž orlujski car, za njega sam se udala.
Kad car dođe uveče kući, žena ga dočeka, a on ni reči, nego reče:
- Ko je ovde u dvor od ljudi došao, kazuj odmah!
Ona mu odgovori:
- Nije niko - pa počnu večerati. Onda mu žena reče: - Da li bi ti nešto  mojoj braći nažao učinio ako dođu?
Car joj reče:
- Ja bih najstarijeg ti i srednjeg brata ubio, a najmlađeg ne bih: njemu bih i u pomoć svakad pritekao kada bih mogao.
Onda ona caru reče:
- Evo moj najmlađi brat a tvoj šurak je došao da me vidi.
Onda car zapovedi da ga dovedu, dočeka ga, pa se s njime poljubi i reče mu:
- Dobro došao, šuro!
A taj njemu odgovori:
- Bolje tebe našao, zete! - pa odmah sede večerati.
Za večerom se razgovaraše o svačemu, i naposletku carević reče da ide Baš Čelika da traži. Kad to začu car orlujski, stade ga odvraćati govoreći mu:
- Prođi se ti, šuro, toga đavoljeg vraga, i ne idi tim putem, nego ostani ovde kod mene, bićeš svega zadovoljan.
Ali carev sin to ne sluša, nego sutradan, kako svanu, opremi se i pođe dalje Baš Čelika da traži. Onda car orlujski, kad vide da ga ne može odvratiti, izvadi jedno pero pa ga dade šuri:
- Na - reče - šuro, kad ti bude nevolja, ti zapali ovo pero, ja ću ti onda s mojim orlovima odmah u pomoć doći. Carević uze pero i pođe Baš Čelika da traži. Putujući po svetu od grada do grada tako sve dalje i dalje, najposle nađe svoju ženu u jednoj pećini. Žena, kako ga vide,
začudi se pa mu reče:
- Zaboga, čoveče, otkud ti ovde?
A on joj sve izpriča kako je bilo, i reče:
- Hajde, ženo, da bežimo!
No ona mu na to odgovori:
- Kuda ćeš kad će nas Baš Čelik naći odmah, pa će - reče - tebe pogubiti, a mene vratiti?
Carević, znajući da ima još tri života, nagovori ženu da beže, pa tako i učiniše. No kad oni krenuše bežati, Baš Čelik to sazna, pa carevića stiže, i povika:
- E, careviću, zar ti ukrade ženu! - pa mu ženu otme i reče: - Ja ti sad život praštam, jer znam da sam ti rekao da ću ti dati tri života, pa sad idi, ali više za ženu nemoj da se vraćaš, jer ćeš poginuti.
Pošto to reče, Baš Čelik odvede ženu sa sobom, a carević opet osta sam ne znajući što će. Na kraju, reši se ponovo da ide za ženom. Kad dođe blizu pećine, uoči priliku kad Baš Čelik ode iz pećine, pa ženu opet povede sa sobom. - No Baš Čelik odmah to dozna, pa potrči i carevića stigne, izvadi strele i povika:
- Voliš li - reče - da te ustrelim ili da te sabljom posečem?
Carević se stade moliti, i Baš Čelik mu reče:
- Ja ti sad i drugi život poklanjam, no ti kažem da se više ne usudiš da se za ženu vratiš, jer neću više da ti poklanjam život, no ću te na mestu pogubiti.
Pošto to reče, uze ženu pa je odvede, a carević opet osta sam razmisljajući kako bi ženu svoju izbavio. Najposle sam sebi reče: „A što bih se Baš Čelika bojao, kad još imam dva života, jedan što mi je on poklonio a jedan moj?" pa zaključi da će sutra ženi povratiti kad Baš
Čelika ne bude bilo kod nje:
- Hajde - reče - da idemo bežati.
Ona ga stade nagovarati da im nije valja bežati, jer će ih on stići, no carević je nagovori, pa počnu bežati,
a Baš Čelik brzo ih stiže, pa povika:
- Čekaj, ja ti više ne praštam!
Carević se preplaši i poče ga moliti da mu oprosti, ali Baš Čelik reče mu:
- Znaš li da sam ti rekao da ću ti pokloniti tri života? Eto sad ti treći poklanjam, i više života od mene nemaš, nego idi kući, i nemoj život svoj što ti ga je bog dao da izgubiš.
Carević, videći da se protiv ove sile ne može, pođe kući, ali je i dalje razmišljao kako svoju ženu od Baš Čelika da otme, dok mu najednom ne pade na um što su mu zetovi kazali, kako mu je svaki od njih po jedno pero dao. Onda reče sam sebi: „Hoću baš i četvrti put da se vratim da ženu
moju povratim, pa ako bude nevolje, onda ću pera da zapalim da mi zetovi u pomoć dođu", pa se odmah diže i vrati u pećinu gde je Baš Čelik držao njegovu ženu, i kad izdaleka vide da Baš Čelik nekud ode, javi se ženi, i ona se začudi i preplaši, pa mu reče:
- Boga ti, zar ti je tako omrznulo živeti, te si se vratio po mene!
No on joj reče za zetove kako su mu dali svaki po jedno pero, pa kako će mu doći u pomoć ako bude nevolje, „pa zato sam", reče, „još jednom došao po tebe; hajde odmah da bežimo!" I tako i učiniše, i počnu bežati, ali Baš Čelik to odmah dozna, pa izdaleka povika:
- Stani careviću, nisi utekao!
A carević, kad vidi Baš Čelika, izvadi sva tri pera i kresivo, pa stade kresati dok malo vatru zapali, pa zapali sva tri pera, ali dok je zapalio, Baš Čelik ga stiže, poteže sablju i carevića na dve polovine iseče. U isti čas eto ti čuda! Dolete zmajski car sa svojim zmajevima, sokolovski car sa sokolovima i orlovski car orlujski, pa se s Baš Čelikom pobiše, ali Baš Čelik opet ugrabi ženu i pobeže. Onda tri cara videše mrtvog šuraka, i pitaše tri najbrža zmaja sa Jordana vode donesu.
- Ja mogu za pola sata.
Drugi reče:
- Ja mogu za jedan četvrt sata.
Treći reče:
- Ja mogu za devet trenutaka.
Onda carevi rekoše njemu:
- Hajde sad ti, zmaju, brže pohitaj!
Ovaj raširi silu vatrenu i donese zaista za devet trenutaka vode s Jordana. Carevi uzoše vodu, posuše vodu po ranama kgde je carević bio isečen. Kad posuše vodu, rane se szaceliše, a carević skoči na noge te ožive. Onda mu carevi rekoše:
- Idi sad kući kad si se od smrti izbavio.
Carević njima reče da će još jednom da ide sreću iskuša i ženu na neki način da ukrade. Carevi, zetovi njegovi, rekoše mu:
- Nemoj, poginućeš zaista sad ako odeš, jer života ti drugog nema osim onog tvog od boga.
Ali carević neće za to ni da čuje. Onda mu carevi rekoše:
- E, kad već hoćeš silom da ideš, a ti nemoj odmah ženu da vodiš, nego joj kaži da pita Baš Čelika gde mu je junaštvo, pa onda pođi da nam kažeš, mi ćemo ti pomoći da ga osvojimo. Carević, onda, ode krišom i dođe ženi, pa joj reče da pita Baš Čelika gde mu je junaštvo, pa se vrati natrag. Kad Baš Čelik kući dođe, žena ga stade pitati:
- Boga ti, gde je to tvoje junaštvo?
A Baš Čelik joj reče:
- Moja ženo, moje je junaštvo u sablji mojoj. Onda se žena stade moliti spram sablje bogu.
Baš Čelik, kad to vidi, udari u smeh pa reče:
- O luda ženo, nije moje junaštvo u sablji, nego je u mojoj streli.
A ona se onda stade bogu moliti spram strele, a Baš Čelik joj reče:
- O ženo, dobro li ti neko govori da me pitaš gde je moje junaštvo! Ja bih rekao da je živ tvoj muž, pa ti govori.
A ona se poče kleti da joj niko ne govori, jer i nema ko. Posle nekoliko dana dođe joj muž, ona mu sve ispriča kako nije mogla saznati od Baš Čelika gde mu je junaštvo, a čovek joj odgovori: „Pitaj ga opet", pa ode.
Kad Baš Čelik dođe, žena ga stade opet pitati gde mu je junaštvo. Onda joj Baš Čelik odgovori:
- Kad ti moje junaštvo tako poštuješ, ja ću ti istinu da kažem gde je moje junaštvo - pa joj onda ispriča:
- Daleko odavde ima jedna visoka planina, u planini jedna lisica, u lisici srce, u srcu jedna ptica, u ptici je moje junaštvo, ali se lisica ne da lako uhvatiti: ona se može pretvoriti u razne oblike.
Sutradan, kada Baš Čelik ode, carević opet dođe svojoj ženi da čuje šta je saznala, a žena mu sve ispriča. Onda carević ode svojim zetovima, a oni jedva dočekaše da čuju gde je Baš Čelikovo junaštvo, pa odmah krenuše sa carevićem do planine. Kad tamo dođoše u onu planinu, pustiše orlove da
love lisicu, a lisica pobeže u jezero koje je bilo usred planine, i pretvori se u šestokrilu gusku, ali sokolovi odmah krenuše za njom; onda ona polete u oblake, a zmajevi krenuše njom! Ona se bolje brže pretvori  opet u lisicu i stade po zemlji bežati, ali tu je orlovi dočekaše i ostala vojska, pa je uhvatiše. Onda carevi zapovediše da se lisica raspori i srce da se izvadi, pa naložiše vatru, srce rasporiše, iz srca pticu izvadiše i u vatru baciše. Kako ptica izgore, Baš
Čelik poginu. Carević onda uze svoju ženu pa ode sa njom kući.
