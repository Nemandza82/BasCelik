Baš Čelik

Bio jednom jedan car, a imao je tri sina i tri ćerke.
Kada ga je obuzela starost, i kada je došlo vreme da umre, na samrti je pozvao svoje sinove i ćerke. 
Sinovima je preporučio da svoje sestre daju za onoga koji prvi dođe i zaprosi ih. „Dajte", reče, „tako
ne bili prokleti". Potom car umre.
Posle njegove smrti prođe dosta vremena, dok jedne noći neko stade na vratima da kuca.
Zadrma se ceo dvor, neka huka, vriska, pevanje, sevanje, kao da silna vatra oko dvora da gori.
U dvoru se preplašiše i stadoše od straha da drhte. Najednom neko progovori:
- Otvorite, carevići, vrata!
Na to najstariji carević reče:
- Ne otvarajte!
Srednji reče:
- Ne otvarajte nipošto!
Ali najmlađi reče:
- Ja ću da otvorim vrata - pa skoči i otvori vrata.
Kako se vrata otvoriše, nešto uđe u dvor od čega nisu mogli videti ništa drugo osim vatre da sija, pa
progovari:
- Ja sam došao da vam prosim najstariju sestru, i to sad ovaj čas da je vodim, jer ja ne čekam, niti
ću više doći da je prosim, pa mi sad dajte odgovor, ili je date ili ne date, hoću da znam.
Najstariji brat reče:
- Ja je ne dajem. Kako ću je dati, kad ne znam šta si i odakle si? Noćas došao, a hoćeš odmah da je
vodiš, pa ne znam ni gde bih išao sestri u posetu.
Srednji reče:
- Ja ne dajem sestru da se vodi noćas.
Ali najmlađi reče:
- Ja je dajem, ako je vi ne date; zar ne znate šta je naš otac rekao? - pa sestru uhvati za ruku i
dajući je reče:
- Neka ti je srećna i čestita!
Kad im sestra pređe preko praga, svi u dvoru padoše po zemlji od straha. Seva, grmi, tutnji, puca,
ceo se dvor stade ljuljati, no to prođe, i sutra osvane dan. Kako svane, oni odmah stadoše gledati
da li ima kakvog traga kuda je ona sila otišla od carskog dvora, ali se ništa nije moglo saznati; nigde
nikakvog ni traga ni glasa nije bilo.
Druge noći u isto vreme stade opet takva sila, huka i piska oko carskog dvora, i neko počn na
vratima da govori:
- Otvorite, carevići, vrata!
Oni se preplašiše i otvoriše vrata, i neke sile strahovite počeše da govore:
- Dajte devojku, srednju sestru, mi smo došli da je prosimo.
Najstariji brat reče:
- Ja je ne dajem.
Srednji reče:
- Ja ne dam nušu sestru.
Ali najmlađi reče:
- Ja je dajem, zar ne znate više šta je otac naš rekao? - pa uze sestru za ruku i dajući je reče: -
Na, neka vam je srećna i čestita!

I onda sila s devojkom ode. Sutradan, kako je jutro svanulo, odu braća oko dvora i dalje, pa traže traga da
li se što god znati može kuda je ona sila otišla, ali ništa na ovom svetu nije se moglo doznati kao
da nije ni dolazila.
Treće noći u ono isto doba opet se zatrese iz temelja dvor od velike sile i tutnjave, i neki glas
poviče:
- Otvorite vrata!
Carevi sinovi skoče i otvore vrata, uđe neka sila pa poviče:
- Dođosmo da prosimo vašu najmlađu sestru.
Stariji i srednji brat poviču:
- Ne dajemo je ove treće noći, zaista moramo bar za ovu najmlađu sestru znati kuda je dajemo i za
koga je dajemo, da je možemo pohoditi kao sestru svoju.
Na to reče brat najmlađi:
- Ja je dajem, ako je vi ne date; zar ste zaboravili šta je otac na samrti nama preporučio, to nije
davno bilo? - pa devojku za ruku govoreći: - Na, vodi je, pa neka ti je sretna i vesela!
A ona sila onog časa ode s velikim hukom. Kad sutradan svane, braća se vrlo zabrinu što se
učini s njihovim sestrama.

